---
title: Untitled Page
description: 
published: true
date: 2021-08-28T05:27:47.205Z
tags: 
editor: markdown
dateCreated: 2021-08-28T05:27:05.204Z
---

Regolamento e Codice disciplinare

---

## FONTI NORMATIVE DI RIFERIMENTO 

Le fonti normative da cui trae origine la disciplina del rapporto di lavoro dipendente della Società e che contengono gli obblighi che il dipendente è tenuto a rispettare sono:  

1.  il Codice Civile (ed in particolare, gli articoli 2104, 2105 e 2106); 
2.  la Legge 300 del 1970 (Statuto dei Diritti dei Lavoratori); 
3.  il Contratto Collettivo Nazionale di Lavoro (Confapi) 29/07/2013 per i lavoratori addetti alla piccola e media industria metalmeccanica ed alla installazione di impianti (di seguito, il “CCNL”).

## OBBLIGHI GENERALI DEL PERSONALE

Il lavoratore deve tenere un contegno rispondente ai doveri inerenti l'esplicazione delle mansioni affidategli mantenendo rapporti di educazione sia verso i compagni di lavoro che nei confronti dei superiori e dei subordinati: il lavoratore è subordinato ai propri superiori con i quali deve collaborare.

In particolare ogni lavoratore è tenuto al rispetto di quanto segue:

1.  osservare le disposizioni del presente contratto e quelle impartite dai superiori;
2.  osservare l'orario di lavoro;
3.  dedicare attività assidua e diligente al disbrigo delle mansioni assegnate;
4.  astenersi dallo svolgere, durante l'orario di lavoro, azioni che possano distoglierlo dall'espletamento delle mansioni affidategli;
5.  non prestare attività presso altre aziende direttamente concorrenti, anche al di fuori dell'orario di lavoro, salvo in caso di sospensione dal lavoro non di carattere disciplinare;
6.  avere cura dei locali, mobili, oggetti, macchinari, cancelleria, attrezzature, utensili, strumenti e quanto altro a lui affidato;
7.  osservare le disposizioni di legge ed aziendali sulla prevenzione degli infortuni;
8.  comunicare tempestivamente ogni variazione del proprio domicilio;
9.  astenersi dal promuovere od eseguire vendite di biglietti e di oggetti, salvo autorizzazione della Direzione, collette e raccolte di firme durante l'orario di lavoro;
10.  mantenere l'assoluta segretezza sugli interessi dell'azienda; non trarre profitto, con danno dell'imprenditore, da quanto forma oggetto delle sue funzioni nell'azienda, né svolgere attività contraria agli interessi della produzione aziendale.

L'azienda impronta i rapporti con i dipendenti ai sensi di educazione e di rispetto della dignità personale del lavoratore.

Saranno evitati comportamenti importuni, offensivi e insistenti, deliberatamente riferiti alla condizione sessuale, che abbiano la conseguenza di determinare una situazione di rilevante disagio della persona cui essi sono rivolti, anche al fine di subordinare all'accettazione o al rifiuto di tali comportamenti, la modifica delle sue condizioni di lavoro.

L'azienda avrà cura di mettere il lavoratore in condizione di evitare equivoci circa le persone alle quali, oltreché al superiore diretto, è tenuto a rivolgersi in caso di necessità e delle quali è tenuto ad osservare le disposizioni.

L'azienda inoltre è impegnata a mettere a disposizione del lavoratore quanto occorrente all'espletamento delle sue mansioni.

L'azienda deve infine adottare tutte le misure che secondo la particolarità del lavoro e la tecnica richiesta per le lavorazioni, siano necessarie a tutelare l’integrità fisica del lavoratore; a tale scopo l'azienda si impegna a portare a conoscenza dei lavoratori ed a far rispettare le disposizioni di propria emanazione sulla prevenzione degli infortuni.

##        ORGANIGRAMMA

In bacheca è esposto l’organigramma aziendale, da Gennaio 2019 è stata inserita la figura del Team Leader, tale figura ha il compito di organizzare e supervisionare il lavoro del proprio gruppo di lavoro. 

Ogni Team Leader ha l’incarico di supervisionare il rispetto delle norme qui descritte, di organizzare le ferie del reparto e di supervisionare il lavoro dei propri colleghi.

## ORARIO DI LAVORO

L’orario di lavoro è qualsiasi periodo in cui il lavoratore sia al lavoro, a disposizione del datore di lavoro e nell'esercizio della sua attività o delle sue funzioni.

Gli orari di lavoro giornalieri sono i seguenti:

|     |     |     |     |
| --- | --- | --- | --- |
| Entrata Mattina | Uscita Mattina | Entrata pomeriggio | Uscita pomeriggio |
| 08:00 | 12:00 | 13:00 | 17:00 |

Il personale deve essere quindi già alla propria postazione di lavoro negli orari sopra indicati. 

Al ritardatario il conteggio delle ore di lavoro sarà effettuato a partire da un quarto d'ora e mezz'ora dopo l'inizio dell'orario di lavoro che avrebbe dovuto osservare, a seconda che il ritardo sia compreso nei primi 15 minuti o oltre i 15 e fino ai 30.

*Esempio: timbratura alle 8:01 corrisponde ad un entrata alle 8:15*

*Esempio: timbratura alle 8:16 corrisponde ad un entrata alle 8:30*

La dimenticanza della timbratura viene considerata come un ritardo.

La timbratura va effettuata al massimo 15 minuti prima dell’inizio dell’orario di lavoro

*Esempio: una timbratura alle 12:44 non è considerata valida* 

In caso di guasti alla sistema di lettura ingressi è obbligatorio presentarsi in ufficio per convalidare manualmente l’ingresso.

A partire dal terzo ritardo o mancata timbratura nel trimestre il comportamento sarà oggetto di contestazione disciplinare.

Eventuali variazioni di orario da quanto sopra indicato devono essere definite con il responsabile di produzione.

## PAUSE

È concessa una pausa di 10 minuti per ogni turno lavorativo. La pausa viene gestita e concessa dal proprio Team Leader. Vengono definite inoltre dai Team Leader le zone adibite al proprio gruppo per la permanenza durante la stessa.

Il mancato rispetto del turno definito dal Team Leader o il prolungarsi dello stesso, salvo accordi con il responsabile, darà luogo ad una contestazione disciplinare

## USCITA DALLA FABBRICA DURANTE L’ORARIO DI LAVORO

I dipendenti non possono uscire dalla fabbrica durante l’orario di lavoro.

Eventuali esigenze di salute o comunque improrogabili andranno comunicate tempestivamente al Responsabile del Personale o suo collaboratore in caso di assenza.

## ACCESSO AGLI UFFICI

I dipendenti non esplicitamente autorizzati che devono recarsi negli uffici della segreteria lo possono fare esclusivamente durante le pause o alla fine dei turni di lavoro.

Eventuali documenti dovranno essere richiesti in segreteria almeno con due giorni di anticipo.

Fanno eccezione i casi di urgenza improrogabile che possano ledere la salute delle persone o in caso di assenza del personale responsabile.

## DECORO E PULIZIA DEI LOCALI

Il decoro e la pulizia sono affidati all'educazione del personale. Di conseguenza ogni effetto di comportamento lesivo della dignità della azienda e del personale costringerà il Responsabile a far sì che i dipendenti provvedono di persona al ripristino della normalità. Il Team Leader ha l’incarico di organizzare i turni di pulizia del proprio reparto in accordo con il responsabile di produzione.

## TELEFONI CELLULARI ED ALTRO

È fatto divieto di utilizzare o tenere a portata visiva telefoni cellulari o altri apparecchi che possano distrarre dalla propria mansione durante l’orario di lavoro, fatta eccezione per il proprio periodo di pausa. E’ consentito l’utilizzo di stereo utilizzati a volumi moderati. In caso di mancato rispetto del divieto il soggetto sarà soggetto di contestazione disciplinare.

## ABBIGLIAMENTO

I dipendenti devono presentarsi al lavoro con un abbigliamento adeguato all'ambiente frequentato ed in conformità alle disposizioni previste dal D.lgs. 626/94 e successive modificazioni. 

L’azienda mette a disposizione del dipendente:

-   Divisa Mecom
-   Scarpe (a consumo max. 1 paio/anno) da selezionare presso un rivenditore selezionato
-   Dpi specifici relativi alla mansione: occhiali protettivi, guanti ecc. 

La divisa ed i DPI specifici vanno indossati obbligatoriamente.

## NORME DISCIPLINARI E RISOLUZIONE DEL RAPPORTO DI LAVORO

Le inosservanze del lavoratore ai doveri di cui all'art.1 possono dare luogo, a seconda della loro gravità, all'adozione dei seguenti provvedimenti:

1.  rimprovero verbale;
2.  rimprovero scritto;
3.  multa non superiore all'importo di tre ore di retribuzione globale (retribuzione base e contingenza);
4.  sospensione dal servizio e dalla retribuzione per un periodo non superiore a 3 giorni;
5.  licenziamento.

Si precisa di seguito il carattere dei provvedimenti disciplinari e la entità degli stessi:

#### **Rimprovero verbale**

Nel caso di infrazioni di lieve entità, il lavoratore potrà essere diffidato verbalmente e tale diffida ha rilevanza di richiamo verbale.

#### **Rimprovero scritto**

Il rimprovero scritto è provvedimento di carattere preliminare e si infligge per mancanze di gravità inferiore a quelle indicate nei punti successivi.

Il lavoratore che è già incorso in tre rimproveri scritti non caduti in prescrizione, se ulteriormente recidivo, incorre in più gravi provvedimenti che possono andare dalla multa alla sospensione di durata non superiore ad 1 giorno.

#### **Multa**

Vi si incorre per:

1.  inosservanza dell'orario di lavoro;
2.  assenza non giustificata non superiore ad 1 giorno; per tale caso la multa potrà variare dal 5 al 15 per cento della retribuzione globale corrispondente alle ore non lavorate;
3.  inosservanza delle misure di prevenzione degli infortuni e delle disposizioni a tale scopo emanate dall'azienda, quando non ricadono i casi previsti dai successivi commi d) ed e);
4.  irregolarità di servizio, abusi, ripetute 
5.  disattenzioni di natura involontaria, mancanza di diligenza nei propri compiti, quando non abbiano carattere di gravità e non abbiano arrecato danno;
6.  mancata comunicazione della variazione di domicilio;
7.  irregolarità ed inosservanza analoghe a quelle sopra descritte.

L'importo delle suddette multe (escluso quello costituente risarcimento danno) è devoluto alle Istituzioni assistenziali o previdenziali aziendali o, in mancanza di queste, all'INPS.

Eccezione fatta per il punto 5), la recidiva per due volte in provvedimenti di multa non prescritti, dà facoltà all'azienda di comminare al lavoratore il provvedimento di sospensione fino ad un massimo di 3 giorni.

#### **Sospensione**

Vi si incorre per:

1.  inosservanza ripetuta per oltre due volte dell'orario di lavoro;
2.  assenza arbitraria di durata superiore ad 1 giorno e non superiore a 4;
3.  inosservanza delle misure di prevenzione degli infortuni e delle relative disposizioni emanate dall'azienda, quando la mancanza possa cagionare danni lievi alle cose e nessun danno alle persone;
4.  presentarsi al lavoro e prestare servizio in stato di ubriachezza;
5.  abbandono del posto di lavoro senza giustificato motivo salvo quanto previsto al punto 3) del comma e);
6.  esecuzione entro l'azienda di lavori per proprio conto, fuori dell'orario di lavoro e senza sottrazione di materiale dell'azienda;
7.  insubordinazione verso i superiori;
8.  irregolarità nelle formalità per il controllo delle presenze quando non costituisca recidiva;
9.  mancanze di analoga gravità.

La recidiva per due volte in provvedimenti di sospensione non prescritti, può far incorrere il lavoratore nel provvedimento di cui al punto successivo.

#### **Licenziamento**

Vi si incorre in genere per tutti quei casi in cui la gravità del fatto non consente la ulteriore prosecuzione del rapporto di lavoro, ed in particolare per:

1.  assenze ingiustificate prolungate oltre i 4 giorni consecutivi;
2.  assenze ingiustificate ripetute 4 volte in un anno del giorno precedente o seguente i festivi o le ferie;
3.  abbandono del posto di lavoro da parte del personale a cui siano specificatamente affidate mansioni di sorveglianza, custodia e controllo, o da parte di altro personale nel caso in cui possa derivare pregiudizio alla incolumità delle persone ed alla sicurezza degli impianti o comunque che implichino gli stessi pregiudizi;
4.  inosservanza delle norme mediche per malattia;
5.  grave insubordinazione verso i superiori, minacce o vie di fatto o rifiuti di obbedienza ad ordini;
6.  danneggiamento colposo o volontario al materiale dello stabilimento e al materiale di lavorazione;
7.  inosservanza al divieto di fumare dove ciò può provocare pregiudizio alla incolumità od alla sicurezza degli impianti;
8.  condanna ad una pena detentiva comminata al lavoratore, con sentenza passata in giudicato, per azione commessa non in connessione con lo svolgimento del rapporto di lavoro, che leda la figura morale del lavoratore;
9.  alterchi con vie di fatto, ingiurie, disordini, risse o violenze sia al di fuori che all'interno dei reparti di lavorazione o degli uffici;
10.  furto nell'azienda di somme, valori, materiali od oggetti a chiunque appartenenti;
11.  trafugamento di schizzi o disegni di macchine e di utensili o di altri oggetti o documenti dello stabilimento che determinano una violazione dei segreti;
12.  esecuzione di lavori all'interno dell'azienda per proprio conto o di terzi effettuati durante l'orario di lavoro;
13.  mancanze di gravità analoga a quelle sopra descritte.